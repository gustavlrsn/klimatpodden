---
title: "#59 Johan Ehrenberg – Alla kan rädda världen"
date: "2019-02-27"
---

<iframe src="https://w.soundcloud.com/player/?url=https%3A//api.soundcloud.com/tracks/582124821&amp;color=%23001665&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true" width="100%" height="166" frameborder="no" scrolling="no"></iframe>

Dagens gäst är journalisten, publicisten, företagaren, debattören, författaren och grundaren av tidningen ETC – **Johan Ehrenberg.**

Om du blev deppig av att lyssna på förra avsnittet med Roy Scranton så möter du alltså här en betydligt mer optimistisk gäst. En föreläsning med Johan Ehrenberg ger energi och hopp om att vi kan fixa detta , var och en och tillsammans.

Johan har nyligen skrivit **Hoppet** – en bok om hur du räddar världen. _"Varje dag ser jag tecken på att vi närmar oss brytpunkten. Du vet, det där läget då trenden vänder, då det goda blir det självklara och skammen är det enda som finns kvar för de som inte agerar. Jag skriver alltså en bok om hopp i en tid när nästan alla texter och utredningar om framtiden handlar om förtvivlan. Förklaringen är enkel. Det är du som är hoppet. Alla kan nämligen rädda världen."_

Johan har varit aktiv i klimatdebatten sedan 1990-talet och startat flera företag. Bland annat är han VD för Egen El, ett företag som hjälper konsumenter att själva producera sin el med hjälp av solceller. Han har också vunnit priser för sitt miljöengagemang, som Katrineholms miljöpris 2008 och Årets Klimatrådgivare 2009.
