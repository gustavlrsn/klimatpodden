---
title: Om Klimatpodden
---
**Klimatpodden** produceras av mig [Ragnhild Larsson](https://twitter.com/ragnhildlarsson), journalist & storyteller som driver produktionsbolaget Konvoj Produktion.
Signaturmelodin är skapad av [Tommy Kaså](http://firstswede.com/index.html) och loggan är designad av [Hannes Larsson.](https://www.linkedin.com/profile/view?id=AAkAABM_DWgBjLtQAVsUT-jv5Z474NVgsER4wr8&authType=NAME_SEARCH&authToken=IP--&locale=en_US&trk=tyah&trkInfo=clickedVertical%3Amynetwork%2CclickedEntityId%3A322899304%2CauthType%3ANAME_SEARCH%2Cidx%3A1-3-3%2CtarId%3A1441343185379%2Ctas%3AHannes%20Larsson)

**En regnig dag i början av januari,** 2015, när jag cyklade till jobbet och hade ovanligt mycket tid att tänka över vad jag skulle ägna mig åt det närmaste året, slog det mig plötsligt; Jag ska starta en podd om klimatet. Klimatpodden!

![Ragnhild Larsson](/static/img/img_1277-1-1024x683.jpg)

**Som tio-åring på 1960-talet**, deltog min klass i kampanjen Håll Sverige Rent, som gick ut på att gå ut och samla ihop synligt skräp på gator och torg.

Under uppväxten var det inte miljön jag oroade mig för utan det kalla kriget. När som helst kunde någon president i USA eller Sovjetunionen trycka på en knapp på en svart låda och så skulle allt vara över. Det var en väldigt tydlig bild som gav mig mardrömmar.

När jag blev förälder i slutet av 80-talet, väcktes mitt miljöengagemang till liv igen. Vi började äta ekologiskt, använde tygblöjor, cyklade till jobbet, tog tåget till huset vi hyrde i Dordogne, sorterade sopor och röstade på de politiker som sa sig jobba för en mer hållbar värld.

**Så dök klimatförändringarna upp** i medvetandet, som ett oroande, men abstrakt hot borta vid horisonten.

I början var forskarna oeniga. Var det verkligen vi människor som orsakade klimatförändringarna eller var det bara naturliga förändringar?

Idag råder det inget tvivel längre. Det handlar inte längre om något som kanske kommer att drabba mina barnbarn. Klimatförändringarna pågår här och nu.

**Jag är oroad** över hur snabbt klimatet förändras och är rädd för att det snart är för sent om vi inte agerar nu. När rosorna blommar i min trädgård i november får jag klimatångest.

**Jag är förundrad** över hur dålig mediabevakningen är.

**Jag är** **upprörd** över att våra politiker inte tar tag i den här frågan utan fortsätter diskutera skatter och arbetslöshet som om ingenting hänt.

**Samtidigt blir jag hoppfull** när jag möter alla människor som på olika sätt engagerar sig i miljön och i klimatfrågan. Det är de människorna du får möta i Klimatpodden. Förhoppningsvis blir du också inspirerad att agera. Vi kan inte göra allt, men något. Så låt oss göra det. Nu.
